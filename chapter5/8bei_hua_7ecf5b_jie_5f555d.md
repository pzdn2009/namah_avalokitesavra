# 8.悲华经•卷第二•大施品第三之一\[节录\]

往昔过恒河沙等阿僧祇劫，此世界名删提岚，劫名善持。有转轮圣王，名无诤念，主四天下。时宝藏如来出现于世。王有千子，长名不眴，次名尼摩。有大臣名曰宝海，即宝藏如来之父。宝海大臣劝王及千子，并诸眷属、无量人天，发菩提心。今各于十方世界，成等正觉。其宝海大臣者，即今释迦如来也。时王与千子供养如来，从佛出家修道。佛与王改字为“无量清净”，复与授记，于西方安乐世界作佛，号曰“无量寿”。

时太子不眴白佛言：“世尊，我之所有一切善根，尽回向无上菩提。愿我行菩萨道时，若有众生受诸苦恼、恐怖等事；退失正法，堕大闇处，忧愁孤穷，无有救护。若能念我，称我名字，我天耳所闻，天眼所见，是众生等，若不得免斯苦恼者，我终不成正觉。世尊，我今复为众生故，发上胜愿。愿今转轮圣王，于安乐世界成佛，号无量寿，于无量劫作佛事已，入般涅槃，乃至法住时，我于其中修菩萨道，能作佛事。其正法于初夜灭，我即于后夜成等正觉。”

时宝藏佛，寻为授记：“善男子，汝观天、人及三恶道一切众生，生大悲心，欲断众生诸苦及烦恼故，欲令众生住安乐故。今当字汝为‘观世音’。汝行菩萨道时，已有百千无量亿那由他众生得离苦恼，已能作大佛事。次无量寿佛成等正觉，号‘一切光明功德山王如来’。”

第二太子，亦于宝藏佛前，发大誓愿。愿次观音成佛，国土庄严，一如观音无异。时佛即授记作佛，号“善住珍宝山王如来”。复告曰：“善男子，由汝愿取大世界故，因是字汝为‘得大势’。”时王千子，皆于佛前发愿行菩萨道。佛悉为之授记作佛。

