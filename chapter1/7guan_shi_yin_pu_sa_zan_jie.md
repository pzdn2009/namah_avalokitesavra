# 7.观世音菩萨赞偈

> 观音誓愿妙难思，赴感应机不失时。
>
> 救苦寻声磁吸铁，现身说法月印池。
>
> 尘刹国中咸事济，娑婆界内更垂慈。
>
> 深恩穷劫莫能赞，冀愍群萌普护持。

> 观世音誓愿深，度生悉出苦轮。
>
> 兴慈运悲遍刹尘，一一摄入普门。
>
> 三十二应示现今，毕竟令证佛心。
>
> 常念恭敬观世音，灾消吉庆临。

> 遍尘刹国悉现身，尤怜娑婆世界人。
>
> 不到众生皆成佛，莫息寻声救苦心。

> 端坐普陀常入禅，众生有叩遍垂怜。
>
> 欲知感应玄妙义，请看一月印万川。

> 观音菩萨德最优，正法明佛久证修。
>
> 浩浩宏恩被沙界，巍巍金佛立冠头。

> 瓶中甘露涤沉垢，掌上祥光灭隐忧。
>
> 遍尘刹感尘刹应，一月万川印现周。

> 有感即通，千江有水千江月。 无机不被，万里无云万里天。

> 一尘不立，得真圆通，现随类逐形之身，寻声救苦。
>
> 五蕴皆空，证大寂灭，依即心自性之道，说法度生。

> 云起慈门，悯彼迷情不易悟。
>
> 波腾愿海，怜伊佛性了无殊。

> 慈悲心切，虽救苦以寻声，常住楞严大定。
>
> 与拔情殷，纵逗机而说法，圆彰寂灭真宗。

> 照见五蕴皆空，说法度生，竖穷三际。
>
> 证极一乘实相，寻声救苦，横遍十方。

> 誓愿宏深，处处现身说法。
>
> 慈悲广大，时时寻声救苦。

> 法法圆通，故名自在。
>
> 头头合道，因号普门。

> 慈起无缘，恩周庶类。
>
> 悲兴同体，道启多门。

> 愿此持诵胜功德，即蒙大士垂加被。
>
> 消除自他宿现业，增长我人胜善根。
>
> 永劫恒存大士心，遍界常行大士事。
>
> 尽未来际作饶益，普令有情无祸害。

> 愿以此功德，消除宿现业，增长诸福慧，圆成胜善根。
>
> 所有刀兵劫，及与饥馑等，咸皆尽灭除，世界永升平。
>
> 风雨常调顺，人民悉安宁，法界诸含识，同证无上道。

